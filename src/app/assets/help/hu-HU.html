<div>
    <h2 class="header">Mi a Zsebtrezor?</h2>
    <p>A Zsebtrezor egy egyszerű kis app, amellyel olyan apró adatokat lehet biztonságosan tárolni, amelyeket fejben tartani képtelenség.</p>
    <p>Példák: Biztosítási kötvény száma. Törzsvásárlói azonosítók. PIN kódok. Számzárak kombinációi. Titkos szeretők telefonszámai. Bármilyen felhasználónév vagy jelszó.</p>
    <p>A Zsebtrezor biztonságosan, katonai szintű titkosítással tárolja ezeket a fontos információkat a Google adatfelhő-szolgáltatásában, így azokhoz csak te férhetsz hozzá.</p>
</div>
<div>
    <h2>Mennyire biztonságos a Zsebtrezor?</h2>
    <p>A Zsebtrezor több különféle titkosítási eljárást (ún. ciphert) kínál. Ezek közül néhányat az Egyesült Államok kormánya is használ szigorúan titkos katonai és titkosszolgálati dokumentumok védelmére. A két legerősebb választható cipher az AES és a Rabbit. Más eljárások is választhatóak, és ki is lehet kapcsolni a titkosítást, ha azt szeretnéd.</p>
    <p>Feltörhetetlen-e a Zsebtrezor? Nem, mert feltörhetetlen titkosítás nincs. Azonban annak esélye, hogy ez megtörténik, csupán statisztikai.</p>
    <p>Jelenleg nem létezik olyan technológia, amely elfogadható időn belül fel tudná törni az AES vagy a Rabbit titkosítást. A világ legerősebb szuperszámítógépeinek is több ezer évbe telne a kulcs megfejtése. Ezt jelenti, hogy a feltörés csak statisztikailag lehetséges. Egy kvantumszámítógép ugyan valószínűleg meg tudná oldani a feladatot, de ezekből ma még alig néhány létezik, és az üzemeltetőknek valószínűleg fontosabb dolguk is van, mint pont utánad kémkedni.</p>
</div>
<div>
    <h2>Hogyan tárolja adataimat az app?</h2>
    <p>A Zsebtrezorban <b>gyűjteményeket</b> hozhatsz létre az adataid számára, amelyekben <b>elemek</b> formájában tárolhatod azokat. Például létrehozhatsz egy gyűjteményt <b>Banki információk</b> néven, majd abban elhelyezheted a bankkártyád számát, lejárati idejét, CVV és PIN kódjait mint egy-egy elemet. Nyithatsz további algyűjteményeket is, hasonlóan, mint mappákat egy számítógépen.</p>
    <p>Egy tárolt elem megtekintéséhez nyisd meg a gyűjteményt, amelyben megtalálható, majd húzd balra az elemet, hogy megjelenjen annak értéke. Közben ügyelj, nehogy valaki figyeljen a vállad fölött!</p>
</div>
<div>
    <h2>Hol tárolja az adataimat az app?</h2>
    <p>Az adatok a Google felhőszolgáltatásában kerülnek tárolásra. A készülékeden nem tárol semmit. Tehát ha az eszközöd elvész vagy ellopják, az adataid akkor is biztonságban maradnak.</p>
    <p>Még abban az esetben is, ha a Google fiókod feltörik, a támadó nem lesz képes hozzáférni az adataidhoz a Mesterjelszó nélkül.</p>
    <p>Az adataid a Google és bármely ország kormányzata elől is biztonságban vannak. Még ha meg is szerzik a felhőben tárolt adatállományt, azt csak te tudod visszafejteni.</p>
</div>
<div>
    <h2>Mi a Mesterjelszó?</h2>
    <p>A Mesterjelszó az egyetlen jelszó, amit meg kell jegyezned. Ez a kulcs a titkosított adataidhoz.</p>
    <p>Amikor először elindítod az appot, a Zsebtrezor megkér, hogy válassz egy Mesterjelszót. Olyan jelszót válassz, ami biztonságos, de könnyen meg is jegyzed. Íme néhány javaslat:</p>
    <ul>
        <li>&nbsp;Ne válassz valami nyilvánvaló dolgot, például a gyermeked nevét, vagy olyanokat, hogy hogy "jelszó", "abc123"!</li>
        <li>&nbsp;Sose áruld el a Mesterjelszót senkinek!</li>
        <li>&nbsp;Válassz egy olyan "biztonságos" jelszót, amely legalább 10-12 karakter hosszú, betűket és számokat egyaránt tartalmaz, és van benne legalább egy speciális karakter, írásjel.</li>
        <li>&nbsp;Ne felejtsd el, hogy ha elfelejted a Mesterjelszót, <b>NEM LESZ LEHETŐSÉG</b> az adataid viszontlátására! Egy hosszú, véletlenszerű karaktersor lehet, hogy biztonságos, de hogyan fogod megjegyezni?</li>
        <li>&nbsp;Ha úgy gondolod, feltétlenül fel kell írnod a Mesterjelszót, tárold biztonságos helyen!</li>
    </ul>
    <p>Íme egy hasznos módszer biztonságos jelszó generálására.<p>
    <ul>
        <li>&nbsp;Válassz egy kifejezést, amit könnyen megjegyzel. Például: <b>Maci Laci</b></li>
        <li>&nbsp;Cserélj le minden betűt egy olyan számra, ami alakra hasonlít az adott betűre: <b>M4C1 L4C1</b></li>
        <li>&nbsp;Adj hozzá valahol egy speciális karaktert. Például a szóközt lecserélheted egy aláhúzásra: <b>M4C1_L4C1</b></li>
    </ul>  
    <p>Ez már egy biztonságos jelszó. Lehet azonban hosszabb is, és tovább bonyolítható. Például: <b>M4C1_L4C1_523R371_4_M3237!</b><p>
    <p>Ne felejtsd el azonban, hogy bár a Zsebtrezort nehezebb feltörni, mint Fort Knoxot (és ez nem túlzás), azonban egy támadó megszerezheti a Mesterjelszót más módon. Például ha sikerül billentyűzet-figyelőt telepítenie a készülékedre. Ha nem hétköznapi felhasználó vagy, és komoly ellenségeid vannak, javaslom, alkalmazz egy profi adatbiztonsági szakembert az ilyen veszélyek elkerülésére.</p>
</div>
<div>
    <h2>Megváltoztatható-e a Mesterjelszó?</h2>
    <p>Igen, a Mesterjelszót és a ciphert meg lehet változtatni a <b>Beállítások</b> menüpont alatt.</p>
</div>
<div>
    <h2>Le tudom-e tölteni az adatokat a készülékemre?</h2>
    <p>Igen, a trezor tartalma letölthető szöveges vagy JSON formában. Erre azonban ne gondolj úgy, mint biztonsági mentésre! A letöltött fájl titkosítatlan, és bárki, aki hozzáfér az eszközödhöz, megszerezheti az adatokat. Az adatok Zsebtrezoron kívüli biztonsága a te felelősséged. Gondolj erre úgy, mintha valami nagyon értékes dolgot vettél volna ki egy igazi trezorból.</p>
    <p>Ezeket a fájlokat mielőbb biztonságba kell helyezned egy biztonságos tárolóeszközön. A <b>Beállítások</b> menüben található <b>Exportált fájlok törlése</b> paranccsal törölheted őket az eszközöd <b>Letöltések</b> mappájából. Ha ezt használod, az app nem egyszerű törlést hajt végre, hanem előtte feltölti a fájlt 0 karakterekkel. Így még ha valaki meg is szerzi az eszközöd, és sikerül helyreállítania a törölt fájlt, a tartalmához így sem fér hozzá.</p>    
</div>
<div>
    <h2>Hogyan lehetek biztos benne, hogy a Zsebtrezor valóban az, aminek mondja magát, és nem egy rafinált kémprogram?</h2>
    <p>A Zsebtrezor nyílt forráskódú alkalmazás. Ha értesz a programozáshoz, átnézheted a forráskódot, vagy akár készíthetsz magadnak saját, módosított változatot.</p>
    <p>A GitHub repo itt érhető el: <a href="https://github.com/tomcatmwi/pocketvault">https://github.com/tomcatmwi/pocketvault</a></p>
    <p>Bármilyen technikai jellegű kérdést a GitHubon jelezhetsz. Természetesen továbbfejlesztési javaslatokat, merge request-eket is örömmel fogadok!</p>
</div>